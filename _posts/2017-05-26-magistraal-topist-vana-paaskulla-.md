---
published: true
categories: omavalitsemine
title: Magistraal Topist Vana-Pääskülla
---

Maanteeamet on mai keskel avaldanud kauaoodatud [Veskitammi liiklussõlme ehitustööde riigihanke teate](https://riigihanked.riik.ee/register/hange/185849), mille eesmärgiks on ehitada riigitee 4 Tallinn-Pärnu-Ikla km 13,0-13,7 Veskitammi liiklussõlm ja raudteealune jalgratta –ja jalgtee tunnel. See on väga positiivne ja oodatud sõnum eelkõige Nõlvaku rahvale, aga ka näiteks neile, kelle lapsed Nõlvaku lasteaias käivad.

## Probleem

Paraku selgus pärast põhjalikku [tehnilise projektiga](https://www.mnt.ee/et/ehitus/tallinn-parnu-ikla-vana-paaskula-topi-loigu-tehniline-projekt) tutvumist, et **lahendamata on jäänud, kuidas ohutult Pärnu maantee ääres kulgevat kergteed mööda Veskitammi ristmikust Vana-Pääskülani jõuda**. Lausa kurioosne on, et Tallinna poolt ehitatakse [Nõmme linnaosa üldplaneeringu](http://www.tallinn.ee/est/ehitus/Nomme-linnaosa-uldplaneering) järgne kergliiklustee magistraal kuni Pääsküla jõeni (linnapiirini) välja, kuid sealt edasi tee katkeb. Vana-Pääskülas asuvad Laagri raudteepeatus ning kaug- ja lähiliinide bussipeatused. Samuti on sinna püstitamisel pargi-ja reisi parkla ning Selveri hüpermarket. Kõik loetletud objektid peavad kergliiklejatele olema hästi juurdepääsetavad.

Lisaks Vana-Pääsküla tõmbekeskusele on nii Nõmme linnaosa kui Saue valla üldplaneeringusse kantud kergtee magistraal kavandatud teenindama transiitliiklust Tallinna ja lähiümbruse (Laagri, Saue, Keila, Saku jne) vahel.

Väljavõte Nõmme linnaosa üldplaneeringust.

![Väljavõte Nõmme LO üldplaneeringust](https://cloud.githubusercontent.com/assets/146800/26465226/2301ea10-4193-11e7-8e5b-2208674685cf.jpg)

Väljavõte tee-ehitusprojektist. Kollasega on rajatavad kergteed ja lillaga teed, mida ei rajata.

![Väljavõte tee-ehitusprojektist (asendiplaan)](https://cloud.githubusercontent.com/assets/146800/26465253/379c09b0-4193-11e7-9fcd-25aa5f49095d.png)

## Alternatiivid ja põhjused

Avaldasin oma nördimust pooliku lahenduse üle [Facebooki postituses](https://www.facebook.com/photo.php?fbid=10203119845274279&set=a.1120699834965.14438.1751134117&type=3), mis kogus kiiresti 50+ kommentaari, sealhulgas tagasiside nii teelõigu kasutajatelt kui ehitusprojekti mõlemalt tellijalt (Maanteeamet, Saue vald). Mõlemad tellijad pakkusid otsetee asemele 2 kergliiklemise alternatiivi.

**Alternatiiv 1** kulgeb esmalt tunneli kaudu teisele poole Pärnu maanteed ja seejärel rajatava Selveri juurde kavandatavat sebra mööda üle Pärnu maantee uuesti tagasi.

**Alternatiiv 2** kulgeb Veskitammi tänava kergteed kuni Rahnu tänavani, mööda seda Kaskede puiesteeni ja selle mõttelisele pikendusele väidetavalt kavandatud nn "[Selveri raudteetunneli](https://www.facebook.com/photo.php?fbid=10203120884780266&set=a.1120699834965.14438.1751134117&type=3)" kaudu uuesti kergtee magistraalile.

![ehitusprojekti tellijate alternatiivid](https://cloud.githubusercontent.com/assets/146800/26466994/81e606d2-4199-11e7-9c97-2bd5808234a6.png)

Kumbki alternatiiv ei arvesta kergliikleja huvidega. Esimene suunab liikleja uuesti sebrale - milleks siis üldse Pärnu mnt alt tunnel rajada kui tekitame samaväärse olukorra paarsada meetrit linna pool uuesti? Teine aga on nii naeruväärselt pikk, et ei vääri antud kontekstis isegi analüüsimist. 

Mõlema puhul tuleks tellijatel korra peatuda ja mõelda, kelle huvides nad seda projekti teevad.. Panen spikriks siia ühe viite ka: [copenhagenize.com](http://www.copenhagenize.com/). Muuseas, **Kopenhaagenis tehakse ainult 9% igapäevastest liikumistest autoga**, sest elukeskkonda kujundatakse sellest põhimõttest lähtuvalt:

![copenhagenize](https://cloud.githubusercontent.com/assets/146800/26467543/ba037278-419b-11e7-805d-c0fbc75fa59b.jpg)

Maanteeamet oma [tagasisides](https://www.facebook.com/tormi.tabor/posts/10203119857554586?comment_id=10203147513085957) projektlahenduse põhjuseid ei käsitlenud. Küll tegi seda Saue vallavanem, kelle hinnangul on 110 m pikkuse otselõigu rajamine liiga kallis ([väidetavalt kuni 500 tuh eurot](https://www.facebook.com/tormi.tabor/posts/10203119857554586?comment_id=10203120109520885&reply_comment_id=10203124622953718)).

## Lahendusettepanek

Väidan, et otselõigu tegemata jätmine samaaegselt ülejäänud projektiga kujuneb vallavanema väljakäidud summast oluliselt kallimaks. Esiteks tuleb lõigu hiljem rajamisel senitehtut lammutama hakata. Teiseks ei vasta pakutud alternatiivid kergtee magistraali nõuetele. Kuid olulisem neist on, et lisaks olemasolevale kergliiklusele hakkab valmiv Selver inimesi magnetina tõmbama ja mitte ringiga, vaid otse üle Veskitammi tänava ja Pärnu maantee äärt mööda, mille oludega saab tutvuda [Google Streetview](https://www.google.ee/maps/@59.3528543,24.629153,3a,75y,258.66h,86.73t/data=!3m6!1e1!3m4!1s6G5dj0cAVByqPAepNnbbWg!6s%2F%2Fgeo3.ggpht.com%2Fmaps%2Fphotothumb%2Ffd%2Fv1%3Fbpb%3DChAKDnNlYXJjaC5UQUNUSUxFEkAKEglReh0F07-SRhEqv8p_MU9G8BIKDaKHYCMVqhyuDhoSCVMKzGtuIe1GEZ-PeRdbzJYWKgoNoodgIxWqHK4OGgQIVhBW%26gl%3DEE!7i13312!8i6656!6m1!1e1) abil. Sellega kaasneb otsene oht inimeludele, millele hinnasildi riputamine on kohatu.

Oma Facebooki arutelude käigus olen vähemalt vallavalitsuse juhtkonnalt saanud kinnituse, et juhul, kui vajaminev summa leitaks, saaks probleemse otselõigu käesolevasse hankesse lisada, sest tegemist on projekteerimis- ja ehitushankega. Seetõttu pakungi välja **variandi, kust vähemalt osa puuduolevast rahast võtta**.

Lisaks Veskitammi ristmiku rajamisele kavandab Maanteeamet ümberehitustöid ka Pärnu mnt lõigus Veskitammi tänavast Topi ristmikuni, sh kergtee magistraali rajamine Pärnu mnt äärt mööda kuni Topi ristmiku kergteeni. See kergtee projekt on jaotatud lõikudeks, millest kõige Topi poolsem, **[Maksimarketi ja Pärnu mnt vahel kulgev 430 m pikkune lõik](https://www.mnt.ee/sites/default/files/construction_files/asendiplaan_jalgimae-top_3.pdf) (õieti selle ärajätmine) ongi meie puuduoleva raha allikaks**.

![Maksimarketi esine kergtee](https://cloud.githubusercontent.com/assets/146800/26468852/99971134-41a0-11e7-9c6b-2b544ca9f066.png)

Mismõttes jätame pea pool kilomeetrit kergteed ära? Põhjendan:
- trass on ohtlikum kui alternatiiv (3 sõiduteeületust vs 2),
- trass on 70 m pikem kui alternatiiv,
- trass ei anna võrreldes alternatiiviga kergliiklejale mingit lisandväärtust,
- trass on lihtsalt inimvaenulik, kuna on vahetult suure ja mürarikka magistraaltee ääres.

Mis selliseks alternatiiviks võiks olla?

![Maksimarketi esise kergtee alternatiiv](https://cloud.githubusercontent.com/assets/146800/26470140/42d23e50-41a5-11e7-8d26-05547b5c22ae.png)

Selleks on skeemil rohelisega märgitud trass B, mis kas on juba olemas (Urda raudteepeatusest Pärnu mnt aluse tunnelini) või on saanud finantseerimisotsuse ja rajatakse lähiajal nn "raudteepeatuste juurdepääsu meetme" abil (Topi kergteest Urda raudteepeatuseni). Jah, see trass on just niipalju parem kui eespool võrdluses kirjeldatud, kuid millegipärast ei ole need plussid projekti tellimise / projekteerimise käigus ilmnenud.. Aga veel pole hilja!

Ma ei oska hinnata, kas selle 430 m lõigu ärajätmine katab 110 m pikkuse Veskitammi - Vana-Pääsküla lõigu (sisaldab tunnelit Veskitammi tn alt) rajamise maksumuse, aga oluline summa peaks seeläbi vabanema ja kui tõesti midagi veel puudu jääb, tuleks see ehitusprojekti asjaomastel leida. Teeme Topist Vana-Pääskülani väärika magistraali - seekord kergliiklejatele!

<script src="https://gist.github.com/tormi/4786ad8949cc100a9ffd025c0deb5104.js"></script>
